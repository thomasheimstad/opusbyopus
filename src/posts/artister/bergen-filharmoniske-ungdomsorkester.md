---
category: artister
title: Bergen Filharmoniske Ungdomsorkester
date: 2018-05-07T12:00:00.048Z
thumbnail: ../img/BergenFilharmoniskeUngdomsorkester.jpg
tags:
  - orkester
description: "Ungdomsorkester på vestlandet med ambisjoner om å være et flaggskip blant ungdomssymfoniorkestrene i Norge."
medialink: "https://www.youtube.com/embed/xvOsS7TlneA"
---
Bergen Filharmoniske Ungdomsorkester (BFUng) er det nye medlemmet av Musikkselskapet Harmonien-familien, som også innbefatter Bergen Filharmoniske Orkester og Bergen Filharmoniske Kor.

BFUng har full symfonisk besetning, og medlemmene kommer fra hele Vestlandet. Dette nye orkesteret er et samarbeid mellom Griegakademiet, Institutt for musikk og dans ved Universitetet i Stavanger, og Barratt Due Musikkinstitutts avdeling i Bergen.

BFUng har sine månedlige samlinger i Grieghallen i Bergen. Hoveddirigent er Kjell Seim, Norges viktigste inspirator for unge orkestermusikere. I tillegg til Kjell Seim vil Bergen Filharmoniske Orkesters sjefdirigent Edward Gardner dirigere ett prosjekt per sesong.

Gardner har et stort engasjement for unge musikere. I England startet han Halle-orkesterets ungdomsorkester. Han dirigerer jevnlig det britiske nasjonale ungdomsorkesteret og Julliard-orkesteret i New York, samt orkesteret ved Royal Academy of Music i London. I debutsesongen 2015/16 dirigerte også Kristjan Järvi, som bla. har bygget opp det Baltiske Ungdomsorkesteret, BFUng.

Opprettelsen av BFUng var et av Bergen Filharmoniske Orkesters viktigste initiativer i 250-års jubileumsåret 2015. Orkesteret bygger på det tidligere Ung Symfoni, som har eksistert i bortimot 20 år, og som har vært Norges eneste helårs ungdomssymfoniorkester. Ambisjonen for BFUng er å være et flaggskip blant ungdomssymfoniorkestrene i Norge, gjennom et tett samarbeid med moderensemblet Bergen Filharmoniske Orkester, dets musikere og gjestende solister og dirigenter, samt de akademiske miljøene i Bergen og Stavanger.

Foto: Helge Skodvin.
