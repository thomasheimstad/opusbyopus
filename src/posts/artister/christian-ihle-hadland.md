---
category: artister
title: Christian Ihle Hadland
date: 2018-05-07T12:00:00.048Z
thumbnail: ../img/ChristianIhleHadland.jpg
tags:
  - pianist
description: "En fremadstormende pianist med internasjonale utsikter, Spellemannsprisvinner i 2014 og en stor Grieg-tolker."
medialink: "https://www.youtube.com/embed/OHS9Pw8MNuI"
---
Christian Ihle Hadland har etablert seg som en av våre mest fremadstormende pianister. Hans elegante spill og egenartede anslag har ledet ham til noen av verdens mest prestisjetunge scener.

Ihle Hadland er født i Stavanger, og fikk sin første pianotime da han var åtte år gammel. Som 11- åring startet han ved Rogaland Musikkonservatorium, og fra 1999 studerte han under professor Jiří Hlinka, både privat og ved Barratt Due musikkinstitutt.  
Han debuterte som solist med Kringkastingsorkestret som 15-åring, og har siden spilt med alle de ledende orkestrene i Skandinavia. Han fikk sitt internasjonale gjennombrudd i 2011, da han ble plukket ut til å delta i det prestisjetunge BBC New Generation Artist. Som en del av programmet opptrådte han med alle fem BBC-orkestrene. Høydepunktet var da han under BBC Proms fremførte Beethovens Klaverkonsert nr. 2 med Oslo-Filharmonien under Vasily Petrenko.

Ihle Hadland er også en etterspurt kammermusiker, og har siden 2010 vært kunstnerisk leder for Kammermusikkfestivalen i Stavanger. Han opptrer jevnlig i Wigmore Hall, og har arbeidet med musikere, som Janine Jansen, Truls Mørk, Clemens Hagen og Tabea Zimmermann. Han har flere kritikerroste innspillinger bak seg, blant annet innspillingen «Holberg Suite» med ensemblet 1b1, som mottok Spellemannsprisen i 2014.

Foto: Anders Bergersen.
