---
category: artister
title: Edvard Grieg Ungdomskor
date: 2018-05-07T12:00:00.048Z
thumbnail: ../img/EdvardGriegUngdomskor.jpg
tags:
  - kor
description: "Ungdomskoret til Edvard Grieg Kor."
---

Edvard Grieg Ungdomskor (EGU) er et prosjektbasert, nasjonalt ungdomskor med sangere i alderen 16-26 år. Koret ble opprettet i 2013, og har sin base i Bergen. EGU har som ambisjon å holde et høyt faglig nivå innen klassisk musikk, hvor det også er rom for at de enkelte sangerne skal kunne utvikle seg underveis, og flere av medlemmene studerer sang i både inn- og utland. Tyngdepunktet for korets aktivitet er et sommerakademi som finner sted i begynnelsen av august, der sangerne tilbringer en uke sammen og øver inn repertoar og sangteknikk.

Det unike med EGU er samarbeidet med vårt mentor-kor Edvard Grieg Kor, som består av åtte profesjonelle sangere. Disse sangerne veileder EGU gjennom sommerakademiet, og synger sammen med dem på akademiets avsluttende konsert. Dette gir en unik mulighet for ungdomskorets medlemmer til å utvikle seg musikalsk i samråd med profesjonelle musikere, og i uformelle omgivelser få muligheten til å stille musikkrelaterte spørsmål og høste kunnskap av dette. EGU er således en spydspiss for utvikling av korkompetanse, først og fremst av unge sangere, men ønsker også å virke som pådriver for å skape et miljø for unge dirigenter, komponister, akkompagnatører m.m.

I tillegg til sommerakademiet gjøres også en årlig julekonsert i samarbeid med EGK og de tilknyttede barnekorene, samt 1-2 andre konserter i løpet av året, ofte i samarbeid med store profesjonelle aktører som Bergen Filharmoniske Orkester. Koret medvirket også i Bergen Nasjonale Operas produksjon av Madama Butterfly i 2016, hvor sangerne fikk både sceneerfaring og innblikk i operakor-sang. EGU har også operert innen andre sjangre, som da koret i 2014 fremførte «You can’t always get what you want» med The Rolling Stones på Telenor Arena under turnéen «14 On Fire».

I 2018 skal EGU i tillegg til sommerakademi og julekonsert delta på NRKs langsom-TV-satsing «Grieg minutt for minutt» i juni, og opptre med BFO i Grieghallen i november hvor det skal fremføres skrekkfilm-musikk.
