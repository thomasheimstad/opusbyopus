---
category: artister
title: Edward Gardner
date: 2018-05-07T12:00:00.048Z
thumbnail: ../img/EdwardGardner.jpg
tags:
  - dirigent
description: "Sjefsdirigent for BFO, og med en imponerende internasjonal merittliste."
medialink: "https://www.youtube.com/embed/Kvasabu2wp0"
---
Edward Gardner (f. 1974) er internasjonalt anerkjent som en av de ledende dirigenter i sin generasjon. Gardner ble musikksjef ved English National Opera (ENO) i London i 2007, en posisjon han hadde til våren 2015. I 2011 ledet han, som den yngste dirigent i historien, den prestisjefylte Last Night of the Proms-konserten i Royal Albert Hall. Han ble i juni 2012 tildelt ordenen OBE (Order of the British Empire) for sin innsats for britisk musikkliv. Gardner dirigerer jevnlig i de store internasjonale operahusene; Metropolitan i New York, La Scala i Milano, Paris-operaen og Glyndebourne Festival Opera. Han er en svært etterspurt orkester-gjestedirigent og har i sesongen 2017-2018 fått sin debut med blant annet New York Philharmonic og Chicago Symphony Orchestra.

Edward Gardner har en eksklusiv kontrakt med plateselskapet Chandos og har utgitt en rekke cder som er møtt med strålende omtaler. Med Bergen Filharmoniske Orkester har han allerede spilt inn flere cder: Orchestral Realisations med musikk av Luciano Berio, en serie på tre kritikerroste cder med musikk av Leoš Janáček, Jean Sibelius’ sanger, Arnold Schönbergs Gurrelieder, Bela Bartóks Konsert for orkester og en innspilling med Griegs pianokonsert og scenemusikken til Peer Gynt. Flere utgivelser kommer.  

Gardner har vært sjefdirigent for Bergen Filharmoniske Orkester siden 2015. Gardner har ledet orkesteret på fem suksessrike internasjonale turneer til Sverige, Tyskland, Storbritannia, Nederland, Italia, Slovenia og Kroatia. Gardner sto i spissen for suksessframføringen av Brittens Peter Grimes på Edinburgh International Festival i 2017.  I august 2018 tar han med seg orkesteret på gjenvisitt til BBC Proms i London og Concertgebouw i Amsterdam, og besøker i tillegg Elbphilharmonie i Hamburg og Chopinfestivalen i Warszawa.  

Foto: B. Ealovega.
