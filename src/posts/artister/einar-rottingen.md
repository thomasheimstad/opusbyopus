---
category: artister
title: Einar Røttingen
date: 2018-05-07T12:00:00.048Z
thumbnail: ../img/EinarRottingen.jpg
tags:
  - pianist
description: "Professor ved Griegakademiet med kritikerroste innspillinger. Har fremført samtlige av Griegs sanger sammen med Njål Sparbo i forbindelse med 150-årsjubileet i 1993."
---
Pianisten Einar Røttingen er professor i utøvende musikk ved Griegakademiet, institutt for musikk, Universitetet i Bergen. Han har gitt utallige konserter som solist og kammermusiker i Europa, USA og Asia. Flere års samarbeid med komponisten Harald Sæverud resulterte i flere urfremførelser og kritikerroste innspillinger av samtlige verk for solo-klaver og solist med orkester. Han har også bestilt og fremført en rekke verker av mange nålevende komponister. I 2005 var Røttingen solist med BFO i urfremførelsen av Knut Vaages verk Hokkaidos Hagar.

CDen Norwegian Variations med verker av Tveitt, Grieg og Valen ble kåret til Special Selection i International Piano i 2006 og Record of the Year av The International Grieg Society of Great Britain. CD-en er også inkludert som del av doktor-avhandlingen utgitt samme år: Etablering av en norsk klavertradisjon: Interpretative trekk ved Edvard Griegs Ballade op.24, Geirr Tveitts Sonate nr.29 op.129 og Fartein Valens Sonate nr.2 op.38.

Av andre CD- innspillinger kan nevnes soloinnspillingen ”Avgarde”, George Crumbs Makrokosmos vol II og IV og ”Hika” (med fiolinisten Trond Sæverud). Sistnevnte CD ble kåret til ’Selection of the month’ i The Strad i 2002. I 2007 fremførte Røttingen sammen med sangeren Njål Sparbo Griegs samtlige 172 sanger i 7 konserter som del av Grieg-jubileet. Som ledd i feiringen av Olivier Messiaens 100 års jubileum 2008 fremfører han blant annet Vingt Regards sur l’enfant Jesus og Des Canyons aux etoiles.Røttingen er medlem av Valen Trio som i 2912 utga en kritikerrost CD med verker av Valen, Egge og Hvoslef.  

Sammen med fiolinisten Ricardo Odriozola er han initiativtager til innspilling av Ketil Hvoslefs kammermusikk på 9 CDer på plateselskapet LAWO som ventes å være ferdig i 2019. Einar Røttingen har mottatt Bergen Kommunes Kulturpris og Robert Levins Festspillpris.
