---
category: artister
title: Eivind Gullberg Jensen
date: 2018-05-07T12:00:00.048Z
thumbnail: ../img/EivindGullbergJensen.jpg
tags:
  - dirigent
description: "En av norges fremste internasjonale dirigenter. Debuterte med Wiener Staatsoper i 2017 med Puccinis Tosca, og har tidligere vært sjefdirigent for NDR Radiophilharmonie Hannover. Har i de senere år dirigert ved flere ledende operahus i verden."
---
Eivind Gullberg Jensen, norsk dirigent, har en omfattende internasjonal karriere ved flere av de ledende symfoniorkestrene og operahusene. Gullberg Jensen er født i Horten og oppvokst på Stord. Han studerte musikk i Trondheim med fiolinen som instrument, og med blant andre Ole Kristian Ruud som privatlærer i direksjon. Han var diplomstudent ved Musikhögskolan i Stockholm 1996–2001 med Jorma Panula. Han studerte videre ved Universität für Musik und darstellende Kunst i Wien 2000–2001 med Leopold Hager. I 2004 og 2005 deltok han i mesterklasser ledet av Kurt Masur.  

Gullberg Jensen innledet en internasjonal karriere som gjestedirigent ved Frankfurter Opern- und Museumsorchester i 2003. Han fikk umiddelbart flere oppdrag i Tyskland, ved orkestrene i Düsseldorf og Saarbrücken og ved Komische Oper i Berlin i 2004, og ved Hessischer Rundfunk-Sinfonieorchester i Frankfurt i 2005.  

Det internasjonale gjennombruddet kom da han erstattet Vladimir Jurowsky og Kurt Masur ved konserter med Orchestre National de France i Paris i 2005 og 2006. Han vakte oppsikt da han gjestet Berlinfilharmonien i 2010, som første norske dirigent siden 1960-tallet.

Gullberg Jensen var 2009–2014 sjefdirigent for NDR Radiophilharmonie Hannover. Han har samarbeidet med en rekke utenlandske ensembler, blant annet Münchenfilharmonien, Gewandhausorkesteret i Leipzig, Orchestre de Paris, Philharmonia Orchestra i London, London Philharmonic Orchestra, Wiener Symphoniker, Tonhalleorchester Zürich og Yomiuri Nippon Symfoniorkester i Tokyo, samt Mahler Chamber Orchestra i samarbeid med Claudio Abbado.

Hjemme i Norge har Gullberg Jensen blant annet gjestet Oslo-Filharmonien og Bergen Filharmoniske Orkester. Han debuterte på Den Norske Opera & Ballett med Rusalka av Antonín Dvořák i 2009, og ledet forestilinger av Eugen Onegin av Pjotr Tsjaikovskij i 2010 og La Bohème av Giacomo Puccini i 2012.

I senere år har Gullberg Jensen dirigert ved flere ledende operahus, blant annet i München, Helsinki, Roma, Zürich, Tokyo, Aix-en-Provence og Lille.  

Våren 2017 gjorde han sin debut ved Wiener Staatsoper med Tosca av Giacomo Puccini.
