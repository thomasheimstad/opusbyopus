---
category: artister
title: Engegårdkvartetten
date: 2018-05-07T12:00:00.048Z
thumbnail: ../img/EngegardKvartetten.jpg
tags:
  - kvartett
description: "Internasjonalt anerkjent strykekvartett, med flere gode anmeldelser på merittlisten, og med omfattende internasjonal konsertvirksomhet."
medialink: "https://www.youtube.com/embed/pYqmFmkvok4"
---
Engegårdkvartetten så dagens lys under midnattssolen i Lofoten i 2006. Raskt ble dette kammermusikk-ensemblet et av de mest ettertraktede i Norge. Kvartetten er kjent for sine mange modige og friske tolkninger av det klassiske repertoaret. Samtidig legger de vekt på å markere sitt skandinaviske opphav.

Kvartetten har høstet internasjonal anerkjennelse, og de har vært med på å skape gode og tette bånd med flere ledende internasjonale utøvere. Ambisjonen blir gjenspeilet i svært varierte og rikholdige konsertprogrammer.  

Engegårdkvartettens debut-CD ble utgitt i 2008. Platen ble hyllet som Norges beste klassiske utgivelse i følge Kjell Hillveg, en av landets mest fremtredende musikkritikere. For denne platen fikk Engegårdkvartetten også strålende internasjonale anmeldelser, blant annet «The playing is breathtaking» i «The Strad», og «First rate quartet playing» i «International Record Review». Deres andre utgivelse ble tildelt den meget høyt- hengende «Supersonic Award» av musikkmagasinet «Pizzicato».

I januar 2016 ble deres seneste CD sluppet med suksess. Denne platen inneholder verk av nordiske mestre som Grieg, Sibelius og Olav Anton Thommessen. Utgivelsen er kritikerrost, og høster velfortjent anerkjennelse: «Her har vi antakelig fått den tolkningen som Grieg-elskere har ventet på», sier den engelske nestoren Tully Potter i «Music Web International».

Engegårdkvartetten er aktive med sin konsertvirksomhet i Norden og i utlandet. Europas fineste konsertlokaler er gjestet, som Mozarteum i Salzburg, og Rudolfinum i Praha. Viktige festivaler har også fått oppleve deres spilleglede som på SoNoRo Festivalen i Bukarest, St. Magnus International Festival i Orkney, samt i Tsjekkia, Sveits og Tyskland. I 2015 spilte de for et begeistret publikum i Bogotá, og Sao Paolo i Sør Amerika.

Medlemmene i Engegårdkvartetten er alle grunnleggende opptatt av å fremme kammermusikken her hjemme i Norge. Arvid Engegård er både grunnlegger og kunstnerisk leder av Lofoten International Chamber Music Festival, og Juliet Jopling er sterkt involvert i Oslo Quartet Series som grunnlegger og kunstnerisk rådgiver.

Blant annet har Engegårdkvartetten vært så heldig å spille med Leif Ove Andsnes, Christian Ihle Hadland, Emma Johnson, og András Schiff. Kvartetten trives også i selskapet med den etablerte folkemusikeren Nils Økland, med skuespilleren Bjørn Sundquist og med jazz-fiolinisten Ola Kvernberg.

Foto: Espen Mortensen.
