---
category: artister
title: Geir Henning Braaten
date: 2018-05-07T12:00:00.048Z
thumbnail: ../img/GeirHenningBraaten.jpg
tags:
  - pianist
description: "Har siden debutkonserten i 1966 hørt til blant Norges mest profilerte pianister, med en imponerende diskografi. Har samarbeidet med flere internasjonale dirigenter, og har alltid blitt rost for sin rike klangbehandling og fine musikalitet."
---
Fra han debuterte i 1966, har Geir Henning Braaten hørt til blant Norges mest profilerte og benyttede pianister. I 1967 vant han 1. pris i "Prinsesse Astrid-konkurransen for unge norske pianister" i Trondheim. Han er også prisvinner i "Concours Debussy" i St.Germain-en-Laye, Frankrike (1977), og mottok 1.medalje i "Concurso Maria Canals" i Barcelona i 1972.

Geir Henning Braaten har gitt utallige konserter i Norge så vel som i de fleste andre europeiske land. I tillegg har han også flere lange turnéer bak seg i Det Fjerne Østen, med konserter i Hong Kong, Japan, Korea, Singapore og Taiwan. Internasjonale engasjementer har brakt ham til Australia, Brasil, Mexico, Midtøsten, Seychellene og flere land i Afrika. Han har også vært på flere turnéer i USA som solist med symfoniorkestre og med egne klaveraftener.

Sammen med et norsk kammerorkester spilte Geir Henning Braaten alle Mozarts 30 klaverkonserter i sammenheng med Mozart-jubiléet i 1991. Han har også gjort en tilsvarende serie med alle Beethovens verker for klaver og orkester.

Geir Henning Braaten har en lang og omfattende diskografi. Sentralt her står innspillingen av Edvard Griegs samlede klavermusikk på 12 Cder for plateselskapet Victoria. Denne mottok prisen som "Best Special Edition" av Reed Midem Organization i Cannes, januar 1995.

I sin lange karriere har Geir Henning Braaten samarbeidet med mange kjente dirigenter som Moshe Atzmon, Mariss Jansons, Maurizio Kagel, Tadaaki Otaka, Arturo Tamayo, Walter Weller og Sir David Willcocks for å nevne noen.

Geir Henning Braaten har alltid blitt rost for sin rike klangbehandling og fine musikalitet. Hans interesse for samtidsmusikk har inspirert mange komponister til å skrive spesielt for ham.
