---
category: artister
title: Håvard Gimse
date: 2018-05-07T12:00:00.048Z
thumbnail: ../img/HavardGimse.jpg
tags:
  - pianist
description: "Nok en bauta i norsk pianist- og musikkhistorie. Håvard Gimse er ufattelig aktiv, og hans pianospill er like ydmykt og menneskelig som hans vesen. Stor artist med en rekke utmerkelser, priser og anerkjennelser for hans mange opptredener og innspillinger."
medialink: "https://www.youtube.com/embed/6XpsZoU0E08"
---
Håvard Gimse, norsk pianist og professor ved Norges musikkhøgskole. Gimse regnes som en av Norges fremste musikere og har et bredt og allsidig repertoar. Han er aktiv både som solist og kammermusiker, er en ettertraktet akkompagnatør og en verdsatt lærer. Han opptrer jevnlig i inn- og utland.

##Utdanning
Håvard Gimse begynte å spille piano da han var seks år, i 1972, hos Eli Skogvoll i hjembyen Kongsvinger. Fra 1979 tok han privattimer hos Jens Harald Bratlie og fortsatte med ham som lærer under kandidatstudiet ved Norges musikkhøgskole i årene 1984 til 1987. Fra 1987 til 1990 studerte han ved Mozarteum i Salzburg med Hans Leygraf. Leygraf var også hans lærer ved Hochschule der Künste Berlin, fra 1990 til 1995, hvor han avla diplomeksamen. Parallelt med studiene i Berlin begynte han å ta timer hos professor Jiri Hlinka i Bergen, noe han fremdeles gjør. Gimse har også mottatt undervisning av Robert Riefling og Eva Knardahl.

##Utøvende virksomhet
Håvard Gimses første større offentlige opptreden var som solist med Trondheim Symfoniorkester, 14 år gammel, under Bryden Thomsen. Siden har Gimse vært en svært aktiv og allsidig musiker. Han er jevnlig å høre på norske festivaler, som Festspillene i Bergen og kammermusikkfestivalene i Stavanger, Risør og Oslo, og ved flere utenlandske festivaler som i Kuhmo, Bath, Flandern og Schleswig-Holstein. Han er en ofte foretrukket samspillpartner for både norske og utenlandske musikere. Av norske musikere han samarbeider med kan nevnes Arve Tellefsen, Truls Mørk, Ole Edvard Antonsen, Lars Anders Tomter, Henning Kraggerud, Tine Thing Helseth, Solveig Kringlebotn, Randi Stene og Elizabeth Nordberg-Schulz. Blant utenlandske musikere kan nevnes Kim Kashkashian, Barbara Hendricks, Martin Fröst, Julian Rachlin, Ian Bostridge, Lawrence Power, Natalie Clein og Mayuko Kamio.

Han har gitt solo- og kammermusikkonserter blant annet i Wigmore Hall og Carnegie Hall i New York, Palais des Beaux-Arts i Brüssel og Concertgebouw i Amsterdam, samt i Recital Hall i St. Petersburg, Suk Hall i Praha og Konzerthaus i Berlin.

Han har gitt konserter over store deler av verden, og har spilt med alle de mest kjente symfoniorkestre i Norden. Han har spilt med fremtredende orkestre i Europa, som Royal Philharmonic Orchestra, Birmingham Symphony Orchestra, Prague Symphony, Frankfurt Radio, Konzerthausorchester Berlin og Belgian National Philharmonic Orchestra, med Baltimore Symphony Orchestra i USA og Tokyo Symphony Orchestra, for å nevne noen. Han har spilt under noen av verdens fremste dirigenter, blant andre Manfred Honeck, Rafael Frübeck de Burgos, Andrew Manze, Leif Segerstam, Paavo Berglund, Iona Brown, Simone Young og Aleksandr Dmitriev.

Gimse har vært kunstnerisk leder for Festspillene i Elverum, og for Mozartfestivalen i Fredrikstad siden oppstarten i 2013. Dessuten sitter han i programkomiteen for Oslo Kammermusikkfestival.
