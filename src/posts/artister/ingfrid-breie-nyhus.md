---
category: artister
title: Ingfrid Breie Nyhus
date: 2018-05-07T12:00:00.048Z
thumbnail: ../img/IngfridBreieNyhus.jpg
tags:
  - pianist
description: 'Prisvinnende pianist med en særegen posisjon i det norske musikkliv. Spiller folkemusikk, klassisk- og samtidsmusikk på piano og har vært stipendiat i kunstnerisk forskning ved Norges musikkhøgskole i programmet for kunstnerisk utviklingsarbeid, med prosjektet "Tradisjoner på spill, mellom slåtter og pianisme". I tillegg har hun vært kunstnerisk leder for kammermusikkfestivalen Vinterfestspill i Bergstaden 2015-2017, og hun driver plateselskapet LabLabel.'
---
Ingfrid Breie Nyhus (f 1978) spiller folkemusikk, klassisk og samtidsmusikk på piano.

Hun vokste opp i en folkemusikkfamilie, først og fremst med polstradisjonen fra far Sven Nyhus. Hun gjorde klassiske klaverstudier i Norge, Finland og Tyskland, og har siden arbeidet med klassisk og kontemporær solo- og kammermusikk, deriblant mange komponistsamarbeider og urfremføringer.

Kritikerne beskrev henne tidlig som “en klangvirtuos”, med “saftig anslag og rike nyanser”, blant den nye generasjonen pianister “som virkelig har noe på hjertet”.

Hun har mottatt en rekke priser for sine fremførelser og innspillinger, som den Norske Solistpris i 2005. Innspillingen ‘Griegslåttene op.72’ ble nominert til Spellemannprisen innen klassisk musikk, og utnevnt til “Record of the year” av Great Britain Grieg Society i 2007. Platen “Hardanger Fiddle in Art Music” ble nominert til Spellemannsprisen i klassisk musikk 2016, og platen “Slåttepiano” ble nominert til Folkelarmprisen 2016.

Hun har gjestet festivaler og konsertserier som Festspillene i Bergen, Risør Kammermusikkfest, Ultima-Festivalen, Nordlysfestivalen, Vestfoldfestspillene, Ilios-festivalen, Grønland Kammermusikkfestival, Avgarde, Beberseen Soireen, Schwetzinger Festspiele, Sandvika Master Series, Festspillene i Nord-Norge, Horten Kammermusikkfest, m.m, og hun har vært solist med orkestre som Oslo-Filharmonien, Kringkastingsorkesteret, Trondheimsolistene, Trondheim Symfoniorkester, Kristiansand Symfoniorkester.

Ingfrid Breie Nyhus har vært stipendiat i kunstnerisk forskning ved Norges musikkhøgskole/Program for kunstnerisk utviklingsarbeid, med prosjektet “Tradisjoner på spill, mellom slåtter og pianisme”. Hun har vært kunstnerisk leder for kammermusikkfestivalen Vinterfestspill i Bergstaden 2015-2017, og hun driver plateselskapet LabLabel.

Foto: Geir Dokken.
