---
category: artister
title: Joachim Kwetzinsky
date: 2018-05-07T12:00:00.048Z
thumbnail: ../img/JoachimKwetzinsky.jpg
tags:
  - pianist
description: "Prisvinnende allsidig norsk pianist med diplomutdannelse fra Norges musikkhøgskole. Har konserter i store deler av verden, og har deltatt som solist på en rekke nasjonale og internasjonale festivaler. Joachim er i tillegg prosjektleder i The International Edvard Grieg Piano Competition i Bergen."
---
Joachim Kwetzinsky er en fremtredende og allsidig norsk pianist. Han har sin diplomutdannelse fra Norges musikkhøgskole hvor han studerte med Einar Steen-Nøkleberg og Liv Glaser, og han har tidligere også studert hos Jiri Hlinka ved Barratt Due musikkinstitutt.

I 2009 mottok han Robert Levins Festspillpris etter en konsert med Arve Tellefsen på Lysøen i Bergen, og i 2002 var han prisvinner i den internasjonale Concours Grieg. I 2004 vant han konkurransen om Rikskonsertenes treårige lanseringsprogram INTRO-klassisk, hvor han ble berømmet for sitt profilerte programvalg, sin imponerende oversikt over og forming av det musikalske stoffet, og for stor virtuositet og usentimental følsomhet i framføringen.

Kwetzinsky har gitt konserter i de skandinaviske land, Frankrike, Italia, Spania, Hellas, Østerrike, Tyskland, Nederland, Island, Tsjekkia, Litauen, USA, Kina, Oman, Bangladesh, Jordan, Sudan, Libanon og Russland, og han har deltatt som solist på en rekke festivaler, bla. på Festspillene i Bergen, Festspillene i Nord-Norge, Nordland musikkfestuke, Ultima, Christmas at the Kremlin og Wörthersee Classics.

Han har urfremført over 30 verker av norske og utenlandske komponister. I 2010 utkom hans første solo-cd "Polyphonic Dialogues" med musikk av Sjostakovitsj og Shchedrin på plateselskapet 2L, og han medvirker også med Johannes Martens i Elliott Carters cellosonate på cd-en "Figments and Fragments" på samme selskap. I 2013 utga han en cd med piano- og kammermusikk av Marcus Paus på plateselskapet Aurora.
