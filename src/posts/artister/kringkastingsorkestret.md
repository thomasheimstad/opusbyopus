---
category: artister
title: Kringkastingsorkestret
date: 2019-12-04T12:28:12.048Z
thumbnail: ../img/Kringkastingsorkestret.jpg
tags:
  - orkester
description: "Kringkastingsorkestret, det norske radioorkester"
medialink: "https://www.youtube.com/embed/4T3PRVfbIP8"
---
Kringkastingsorkestret er et orkester på høyt internasjonalt nivå. Samtidig er det et fleksibelt orkester, som spiller alt fra det symfoniske repertoaret og samtidsmusikken, til pop, rock, jazz og folkemusikk. Blant siste års samarbeidspartnere kan vi nevne Kaizers Orchestra, Mari Boine, Jarle Bernhoft, Diamanda Galàs, René Fleming, Andrew Manze, Anna Netrebko, Gregory Porter m. fl. Hvert eneste år spiller Kringkastingsorkestret med de store stjernene på Nobel-konserten som sendes til millioner av seere verden over.

Orkesteret er i dag fylt med de beste blant klassiske instrumentalister, musikere som setter allsidighet og lekenhet høyt, og med en sterk uvilje mot å dele musikken inn i båser. All musikk skal fremføres med samme høye kvalitet og engasjement.

Kringkastingsorkestret ble til i 1946, da NRK ønsket å etablere sitt eget radioorkester. Øivind Bergh var orkesterets første dirigent, og han ledet orkesteret i en rekke folkekjære programmer fra NRKs Store studio, og la dermed grunnlaget for den populariteten som opp igjennom årene har gjort Kringkastingsorkestret til folkeeie. Kringkastingsorkestret er fortsatt til stede når store mediebegivenheter finner sted.

Fra høsten 2013 er Miguel Harth-Bedoya orkesterets sjefdirigent. Han er utdannet på prestisjefylte Juillard, har lang fartstid som dirigent på en internasjonal arena og dirigerer jevnlig topporkestrene i alle verdensdeler. Han er også engasjert i prosjektet Caminos del Inka som fremmer både nyskrevet og eldre latin-amerikansk musikk. Dette er musikk KORK og Harth-Bedoya ved flere anledninger har presentert for et begeistret norsk publikum og noe som også kan oppleves på flere albumutgivelser med latin-amerikansk repertoar. I tillegg har Harth-Bedoya vist stor entusiasme for den norske musikkarven, og har også urfremført flere norske verk.

Harth-Bedoya sier: «Samarbeidet med Kringkastingsorkestret har vært spennende og kraftfullt fra starten. Jeg ble veldig imponert over musikernes høye nivå, og orkesterets stilistiske allsidighet. Jeg visste med én gang at KORK og jeg var en god match.»

Foto: Anna-Julia Granberg/Blunderbuss/NRK
