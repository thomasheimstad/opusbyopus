---
category: artister
title: Leif Ove Andsnes
date: 2019-06-25T12:28:12.048Z
thumbnail: ../img/LeifOveAndsnes.jpg
tags:
  - pianist
description: "Verdenskjent norsk pianist med imponerende teknikk og nyskapende tolkninger. Digitalradioen Classic FM trekker frem Andsnes som en av de 50 viktigste pianister gjennom tidene."
medialink: "https://www.youtube.com/embed/H15kuigx95I"
---
The New York Times har kalt Leif Ove Andsnes "en pianist med myndig eleganse, kraft og innsikt”. Med sin imponerende teknikk og nyskapende tolkninger har den berømte norske pianisten vunnet anerkjennelse over hele verden, og Wall Street Journal har beskrevet ham som ”en av de mest begavede musikere i sin generasjon”. Andsnes har egne klaveraftener og spiller i verdens mest kjente konsertsaler med ledende orkestre, i tillegg til å ha gjort mange plateinnspillinger. Som entusiastisk kammermusiker har han vært kunstnerisk leder for Risør musikkfest i nesten 20 år, og han var også kunstnerisk leder for Ojai Music Festival i California i 2012. Han ble innlemmet i “Gramophone Hall of Fame” i juli 2013.

Leif Ove har nå en eksklusiv platekontrakt med Sony Classical. Tidligere innspillinger omfatter mer enn 30 CD-er for EMI Classics - soloverk, kammermusikk og klaverkonserter. Mange har vært bestselgere, og repertoaret spenner fra Bach til samtidsmusikk. Han har vært nominert til ti Grammy-priser og fått mange internasjonale utmerkelser, blant annet seks Gramophone-priser. Innspillingene av Edvard Griegs musikk har fått mange gode anmeldelser:  New York Times kåret Andsnes’ innspilling av Griegs pianokonsert med Mariss Jansons og Berlinfilharmonikerne i 2004 til årets beste CD, og Penguin Guide ga innspillingen den ettertraktede ”Rosette”-prisen. Både denne og Andsnes’ innspilling av Griegs lyriske stykker ble tildelt en Gramophone-pris. Hans innspilling av Mozarts pianokonsert nr. 9 og 18 ble igjen kåret til årets beste av New York Times og fikk Penguin Guides ”Rosette”. Han mottok enda en Gramophone-pris for Rachmaninovs klaverkonsert nr. 1 og 2 med Antonio Pappano og Berlinfilharmonikerne. Serien med innspillinger av Schuberts siste sonater sammen med lieder fremført av Ian Bostridge fikk mange gode kritikker, og Chicago Tribune beskrev en av innspillingene som "Schubert-spill av ypperste klasse fra begynnelse til slutt". I New York Times’ anmeldelse av CD-en med førstegangsinnspillinger av Marc-André Dalbavies klaverkonsert og Bent Sørensens ”The shadows of Silence” – begge komponert spesielt for pianisten – sammen med Lutoslawskis klaverkonsert og solostykker av György Kurtág, ble Andsnes beskrevet som ”en dynamisk utøver av samtidsmusikk”.

Leif Ove er utnevnt til kommandør av St. Olavs Orden. I 2007 fikk han den prestisjefylte Peer Gynt-prisen, som utdeles av stortingsrepresentanter for å hedre fremstående nordmenn for deres innsats innen politikk, idrett og kultur. Andsnes har også mottatt instrumentalistprisen til Royal Philharmonic Society og “Gilmore Artist Award”. Andsnes ble også kåret til en av "de beste blant de beste" av Vanity Fair i 2005.

Leif Ove ble født på Karmøy I 1970 og studerte ved Bergen Musikkonservatorium under den anerkjente tjekkiske klaverpedagogen Jiri Hlinka. I løpet av de siste femten årene har han også fått uvurderlige råd fra den belgiske klaverpedagogen Jacques de Tiège, som i likhet med Hlinka har hatt stor innflytelse på Andsnes’ spillestil og musikalske tolkninger. Andsnes viser blant annet til pianistene Dinu Lipatti, Arturo Benedetti Michelangeli, Sviatoslav Richter og Géza Anda som viktige inspirasjonskilder. Han bor med sin familie i Bergen. I juni 2010 opplevde han et av sine stolteste øyeblikk da han ble far for første gang, og i mai 2013 ble familien utvidet med tvillinger.

Foto: Özgür Albayrak.
