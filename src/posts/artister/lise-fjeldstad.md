---
category: artister
title: Lise Fjeldstad
date: 2018-05-07T12:00:00.048Z
thumbnail: ../img/LiseFjeldstad.jpg
tags:
  - skuespiller
description: "Prisvinnende skuespiller og instruktør, og regnes i dag som en av norsk teaters ledende skikkelser."
---
Lise Fjeldstad, norsk skuespiller og instruktør, datter av Øivin Fjeldstad og i mange år gift med Per Sunderland. Fjeldstad er utdannet ved Statens Teaterhøgskole (1960–63) og har dessuten studert psykologi ved Universitetet i Oslo (1958–60).  

I 1963 debuterte Lise Fjeldstad i rollen som Milja i Ungen på Det Norske Teatret, hvor hun var ansatt til 1971 og 1974-75. Hun var ansatt ved Fjernsynsteatret1971-74 og ved Nationaltheatret fra 1975, avbrutt av gjesteår ved Den Nationale Scene i 1982-1983.  

Med sterk innlevelsesvilje har Lise Fjeldstad blant annet spilt Desdemona i Othello (1966), Ragnhild i Medmenneske(1967), Elena i Tsjekhovs Onkel Vanja (1970), tittelrollen i Schillers Maria Stuart (1986), Hekabe i Trojanerinnene (1984), Lavinia i Det lykkelige valg av Nils Kjær(1993), moren i Jon Fosses Draum om hausten (1999) og Else i Festen (2003, basert på Thomas Vinterbergs film).

Hun behersker både de lyriske og de realistiske rollene, ikke minst de psykologisk kompliserte, som kvinnen i August Strindbergs Til Damaskus (1969), Blanche i Tennessee Williams' En sporvogn til begjær (1975) og Martha i Edward Albees Hvem er redd for Virginia Woolf? (1988).

Blant hennes mange Ibsen-roller er tittelrollen i Hedda Gabler (1971), Agnes i Brand (1978), Fanny Wilton i John Gabriel Borkman (1991) og fru Alving i Gengangere (1993). Sistnevnte fikk hun Kritikerprisen 1993 for. Hun spilte Irene i Naar vi døde vagner i 1994 og hadde rollen som Mor Åse i Peer Gynt-oppsetningen i Giza i 2006. (Se også TV-roller.) Lise Fjeldstad ble belønnet med Henrik Ibsens Jubileumspris i 2003 og med Ibsen Centennial Award i 2006.

I 2006 fikk hun Heddaprisen i klassen for beste kvinnelige birolle for sin tolkning av den eldre kvinnen i Jon Fosses Svevn.

Lise Fjeldstads offisielle avskjedsforestilling ved Nationaltheatret var i rollen som Arkadina i Tsjekhovs Måken i desember 2009.

Fra slutten av 1980-årene har Lise Fjeldstad vært aktiv som instruktør ved Nationaltheatret, først med Dansetimen av Astrid Saalbach i 1987. Hun har iscenesatt en lang rekke av Nationaltheatrets oppsetninger av Reisen til julestjernen, første gang i 1993. I 2000 regisserte hun både Fru Inger til Østråt for Riksteatret og Gengangere for Teater Ibsen.

Fjeldstad har hatt ansvar for flere av Nationaltheatrets festforestillinger 17. mai og ved lignende anledninger. Hun har dessuten instruert flere titall forestillinger for Radioteatret.

Lise Fjeldstad filmdebuterte i Marenco (1964), og har senere hatt hovedroller i bl.a. Dagny (1977), Galskap (1985), Brennende blomster(1985), den norsk-sovjetiske Dragens fange (1985) og den norsk-svenske Liten Ida (1981), som hun fikk den svenske filmprisen Guldbaggen for.

I fjernsynet har hun blant mye annet spilt Asta i Lille Eyolf (1968), Nora i Et Dukkehjem (1973), Maja i Når vi døde vågner (1973), Ljoba i Tsjekhovs Kirsebærhagen (1973), Birgit Rømer i Geografi og Kjærlighet (1973), Alice i Strindbergs Dødsdansen (1991, Amandaprisen samme år) og Wenche Løvdahl i Alexander Kielland-serien Fortuna (1992).

Lise Fjeldstad mottok Per Aabels Ærespris i 1992. Hun ble utnevnt til Ridder av 1. klasse av St. Olavs Orden i 1993, og forfremmet til Kommandør med stjerne av Den Kongelige Norske St. Olavs Orden i 2014.  

Foto: Marius Hauge
