---
category: artister
title: Marit Tøndel Bodsberg
date: 2018-05-07T12:00:00.048Z
thumbnail: ../img/MaritTondelBodsberg.jpg
tags:
  - dirigent
description: "Prisvinner i Norgesmesterskapet for kor, dirigentprisvinner i internasjonale korkonkurranser og tidligere assisterende dirigent for Det Norske Solistkor."
medialink: "https://www.youtube.com/embed/-P1Cmz2HSN0"
---
Dirigent Marit Tøndel Bodsberg (1981) har sin utøvende bachelorutdannelse fra Musikkonservatoriet i Kristiansand, hvor hun tok fordypning i komposisjon, sang og fløyte. I 2005 ble hun, som eneste student, tatt opp til masterstudiet i dirigering ved Norges musikkhøgskole i Oslo, hvor hun avsluttet sine studier våren 2008. I disse årene var hun også Grete Pedersens assistent i Det Norske Solistkor. Hun har jobbet med flere av Norges fremste kor og ensembler foruten Det Norske Solistkor, blant andre Oslo Kammerkor, Musikkhøgskolens Kammerkor, Vocal Art, Gjøvik Sinfonietta, RingsakerOperaen, Norges Ungdomskor og Kvindelige Studenters Sangforening (KSS). Fra høsten 2017 er Bodsberg også universitetslektor i dirigering ved Norges musikkhøgskole.

Bodsberg har medvirket på en rekke plateinnspillinger både som sanger, dirigent og fløytist, og hun har vunnet flere nasjonale og internasjonale konkurranser med sine kor. Høsten 2012 ble hun tildelt Dirigentprisen under Norgesmesterskapet for kor, basert på hennes prestasjon med Kvindelige Studenters Sangforening. Hun mottok også dirigentprisen under konkurransen Canta del Mar Barcelona høsten 2015, da hun konkurrerte med Vestoppland Kammerkor, samt tilsvarende pris i Anton Bruckner-konkurransen i Linz, sammen med Den norske Studentersangforening.
