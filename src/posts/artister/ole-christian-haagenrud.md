---
category: artister
title: Ole Christian Haagenrud
date: 2018-05-07T12:00:00.048Z
thumbnail: ../img/OleChristianHaagenrud.jpg
tags:
  - pianist
description: "Regnes som en av de mest lovende unge pianister i Norge. Han har vunnet en rekke priser og utmerkelser, og i 2014 ble han tildelt Robert Levins festspillpris."
---
Ole Christian Haagenrud (1989) blir regnet som en av de mest lovende unge pianister i Norge. Han fullførte nylig det prestisjefylte diplomstudiet ved Norges musikkhøgskole, der han hadde professor Jens Harald Bratlie og professor Håvard Gimse som sine lærere. Han er nå tatt opp i Talent Norges nye storsatsing ArtEx (Artist in Excellence).

Ole Christian har mottatt en rekke priser og utmerkelser. Han har gjort seg sterkt bemerket i nasjonale og internasjonale konkurranser, og i 2008 vant han Ungdommens Musikkmesterskap der han fikk utmerkelsen Årets musiker. I 2014 ble han tildelt Robert Levins festspillpris.

Ole Christian har vært solist med profesjonelle symfoniorkestre som Bergen Filharmoniske Orkester, Kringkastingsorkesteret og Lithuanian National Symphony Orchestra, og mange av hans konserter har blitt overført på nasjonal og internasjonal tv og radio.   Ole Christian er en svært ettertraktet kammermusiker og akkompagnatør, og han har samarbeidet med musikere som Lars Anders Tomter, Henning Kraggerud og Arve Tellefsen. Ole Christian deltar jevnlig på store festivaler i Norge og i utlandet. Han har hatt solo- og kammermusikkopptredener i land som Danmark, England, Kina, Kroatia, Latvia, Litauen, Nederland, Polen, Portugal, Russland, Slovakia, Slovenia, Spania, Sveits, Sverige,Tyskland, Østerrike og i USA. Han har spilt på prestisjetunge scener som Concertgebouw i Amsterdam, Brahms Saal i Musikverein i Wien, JF Kennedy Center i Washington DC, The Great Guild Hall i Riga, Stephaniensaal i Graz, The Lithuanian National Philharmonic Hall i Vilnius, The Slovenian Philharmonic Hall i Bratislava, Casa da Musica i Porto, Grieghallen i Bergen, Hovedscenen på Den Norske Opera og i Oslo Konserthus.
