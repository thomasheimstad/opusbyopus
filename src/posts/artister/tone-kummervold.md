---
category: artister
title: Tone Kummervold
date: 2018-05-07T12:00:00.048Z
thumbnail: ../img/ToneKummervold.jpg
tags:
  - sanger
description: "Fast medlem av solistensemblet ved Den Norske Opera og Ballett. Har sunget med de største orkestrene i Norge, og stått på scener i Danmark og Italia med blant annet Grieg på repertoaret."
medialink: "https://www.youtube.com/embed/UOKVlV3pYy0"
---
Tone Kummervold har etablert seg som en av de ledende mezzosopraner i Norge. Hun debuterte ved Den Norske Opera og Ballett i 2009 og ble fra sesongen 2012/2013 fast medlem av solistensemblet. Her har hun fylt roller i operarepertoarets klassikere, som Suzuki i Madama Butterfly, Olga i Eugene Onegin, Niklausse i Hoffmanns eventyr, Mary i Den flyvende hollender, Tredje dame i Tryllefløyten, Flora i La traviata, Sonetka i Lady Macbeth fra Mtsensk og Varvara i Katja Kabanova i regi av Willy Decker som hun høstet spesielt god kritikk for.

Sesongen 14/15 og 16/17 sang hun tittelrollen i Calixto Bieitos versjon av Carmen, og sesongen 18/19 vil hun debutere i tittelrollen som Askepott i Stefan Herheims bejublede produksjon av La Cenerentola.

Kummervold har gitt konsertopptredener med de fleste av landets orkester som Kringkastingsorkesteret, Bergen Filharmoniske Orkester, Kristiansand symfoniorkester og Trondheim Symfoniorkester. Hun har holdt konserter i Danmark og Italia, blant annet fremført Griegs Haugtussa ved Filarmonica Romana i Roma.
