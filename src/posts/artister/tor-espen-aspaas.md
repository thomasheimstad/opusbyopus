---
category: artister
title: Tor Espen Aspaas
date: 2017-12-04T12:28:12.048Z
thumbnail: ../img/TorEspenAspaas.jpg
tags:
  - pianist
description: "Ridder av første klasse, artist og pianist av ypperste grad, og formidler og humanist av natur."
medialink: "https://www.youtube.com/embed/ocb7dqh029k"
---

Tor Espen Aspaas er en av de mest profilerte pianistene og musikkformidlerne i sin generasjon av norske musikere. I 2016 ble han utnevnt til Ridder 1. klasse av Den Kongelige Norske St. Olavs Orden for sin innsats for musikk- og kulturformidling.   

Han ble i 2006 professor ved Norges musikkhøgskole hvor han ved siden av undervisning og veiledning gjør et forskningsprosjekt på improvisasjonens rolle i Beethovens kreative prosesser og verker, se www.nmh.no. Han er tildelt en rekke priser og utmerkelser (blant andre De Unges Lindemanpris, Levinprisen og Nils Larsens legat) og han har vært solist med flere internasjonale symfoniorkestre i tillegg til samtlige norske etter den kritikerbejublede debuten med OsloFilharmonien i 2000. Blant dirigentene Aspaas har samarbeidet med som solist, finnes navn som Frans Brüggen, Vassilij Sinajskij, Michel Plasson, Stefan Karpe, Krzysztof Urbanski, Christian Eggen, Bjarte Engeset, Peter Szilvay, Rolf Gupta og Arvid Engegård. Med sistnevnte som dirigent for Trondheim symfoniorkester urfremførte han i 2011 Olav A. Thommessens klaverkonsert nr. 3. Med samme orkester, dirigert av Daniel Blendulf, urframførte han i 2016 Terje Bjørklunds første klaverkonsert.  

Ved siden av konserter og verdensomspennende turnéer er han jevnlig engasjert ved norske og internasjonale festivaler og serier. Høsten 2010 gjorde Aspaas seg bemerket med en serie fremførelser av Debussys 24 preludier komplett, bl.a. i Den Norske Opera. I 2013 fikk han sin USA-debut med en solorecital i Carnegie Hall, NY.  

Aspaas har et titalls CD-utgivelser bak seg, blant disse internasjonalt kritikerroste solo-CDer med verker av Beethoven, Schönberg, Berg og Webern samt den franske komponisten Paul Dukas’ samlede klaververker. Han var en av initiativtagerne og kunstnerisk leder for Vinterfestspill i Bergstaden på Røros i årene 1999-2008 samt for 2014, se www.vinterfestpill.no. Tor Espen Aspaas ble født på Røros i 1971. Han studerte ved Norges musikkhøgskole med prof. Liv Glaser og prof. Jens Harald Bratlie og mottok i 1996 sitt solistdiplom før han debuterte i Oslo året etter med strålende kritikker.  

[Link til Tor Espen Aspaas' hjemmeside](http://www.pianisten.no "Til Tor Espens hjemmeside")

Foto av Tor Espen Aspaas: Tevje Akerø.
