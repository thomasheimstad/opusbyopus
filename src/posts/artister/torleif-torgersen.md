---
category: artister
title: Torleif Torgersen
date: 2017-12-04T12:28:12.048Z
thumbnail: ../img/TorleifTorgersen.jpg
tags:
  - pianist
description: "Professor ved Griegakademiet i Bergen, og spiller strålende personlige tolkninger av Griegs musikk."
---
Siden debuten i Universitets aula i 1992 har Torleif Torgersen hatt en omfattende virksomhet som solist og kammermusiker både med klassisk repertoar og ny musikk. Fra 1992 til 2006 var han pianist i MiN-ensemblet (Musikk i Nordland) og har med dem gjort tallrike konserter i inn og utland. Siden 2005 har han spilt regelmessig med fiolinisten Shlomo Mintz og holdt konserter med ham over det meste av Europa samt Israel, Japan og Sør-Amerika. Torleif Torgersens første solo CD med klaververk av Fartein Valen og Lasse Thoresen (Simax) ble nominert til Spellemannsprisen i 1995. Siden har han spilt inn samtlige klaververk av Klaus Egge (Simax) og deltatt på en rekke innspillinger med musikk komponert spesielt for ham av komponister som Matthew Burtner, Jon Øivind Ness, Henrik Hellstenius, Eivind Buene og Mark Adderley.

Torgersen studerte klaver ved Norges Musikkhøgskole med Einar Steen-Nøkleberg, senere på diplomstudiet med Eva Knardahl og Lazar Berman. Han spiller også hammerklaver og historiske klaverinstrumenter, og har foruten Liv Glaser, også hatt Malcolm Bilson og Bart van Oort som lærere. Torleif Torgersen er professor ved Griegakademiet i Bergen.

Foto: Paul Bernhard
