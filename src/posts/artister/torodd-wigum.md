---
category: artister
title: Torodd Wigum
date: 2018-05-07T12:00:00.048Z
thumbnail: ../img/ToroddWigum.jpg
tags:
  - dirigent
description: "Husdirigent i Trondheim Symfoniorkester og kunstnerisk leder for Trondheim Sinfonietta."
medialink: "https://www.youtube.com/embed/6qK5RLgoLWg"
---
Torodd Wigum er født i Trondheim i 1970. Han var engasjert som Husdirigent i Trondheim Symfoniorkester i årene 2010-2016 og han er for tiden Kunstnerisk leder for Norsk Ungdomssymfoniorkester, NUSO. Fra januar 2007 til august 2009 var Wigum assistentdirigent i Bergen Filharmoniske Orkester, en ordning som var den første i sitt slag i Norge, og i 2010 og 2011 var han engasjert som Husdirigent i Stavanger Symfoniorkester. Han har også vært assistent for den legendariske estisk/amerikanske dirigenten Neeme Järvi både i Bergen og Tallinn, Estland.

Wigum gjestedirigerer jevnlig de norske profesjonelle symfoniorkestrene og forsvarskorpsene. Inneværende sesong inneholder engasjementer med Bergen Filharmoniske Orkester, Trondheim Symfoniorkester og Stavanger Symfoniorkester, i tillegg til oppdrag ved Ringsakeroperaen, Operaen i Kristiansund og Opera Trøndelag. Han har også hatt en økende internasjonal karriere de senere årene, hvor han har gjestedirigert bl.a Göteborg Symfoniker, Copenhagen Philharmonic, Island Symfoniorkester, Estlands Nasjonalorkester og MDR Sinfonieorchester, Leipzig.

Wigum har et stort engasjement for musikken utover det å framføre den i konsertsalene, og for musikkens viktige betydning for enkeltmennesker og i samfunnet, både lokalt og globalt. Dette har han vist ved å ta initiativ til en stor «Støttekonsert for flyktninger» i Trondheim høsten 2015, gjennom besøk i Nepal for oppbygging av et klassisk orkestermiljø i hovedstaden Katmandu sammen med Kvartalkvartetten og med et utrettelig engasjement på sosiale medier for å dele og tilgjengeliggjøre symfonisk klassisk musikk, såkalt #sniksymfonisering.

Sin utdannelse har Torodd Wigum fra Trøndelag Musikkonservatoruim og Norges Musikkhøgskole med bratsj som hovedinstrument. Han var ansatt som solo-bratsjist i Trondheim Symfoniorkester i årene 1994-2000, og han var i en årrekke et sentralt medlem av kammerorkesteret TrondheimSolistene.

Foto: Trine Melhus.
