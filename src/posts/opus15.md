---
category: opus
date: 2018-05-07T12:00:00.048Z
title: '15'
workname: Romanser
startDate: '15.6'
location: 'Troldhaugen'
composedin: '1868'
dedicatedTo: ''
description: Opus 15
author: Monica Jangaard
thumbnail: ./img/opus15.jpg
artists:
  - Tone Kummervold
  - Signe Bakke
tags:
  - sang
  - klaver
---
Årene i Christiania skulle altså vise seg å være utfordrende for Grieg. Undervisning la beslag på mye av tiden, og miljøet var lite sammenlignet med det han var vant til fra København.  

Det ble begrenset med tid til kunstnerisk arbeid, og Grieg lot sine frustrasjoner få utløp i brev til venner. Like før jul i desember 1867 skriver han til Gottfred Matthison-Hansen om abonnementskonsertene han har invitert til, der han på den første konserten blant annet har dirigert sin egen «Sørgemarsj over Nordraak» («..klang utmerket..») og Nina har sunget Romanser av Halfdan Kjerulf.  

> «Det innbringer ikke 1 shilling, tro endelig ikke det, men jeg må ha slikt noe for å holde det ut her oppe, tenk, ellers tilbringer jeg dagen med å gi timer, for at min kone og jeg ikke skal krepere her oppe.»

Men lykken smilte også til det unge paret. Et barn var på vei, og like før fødselen skriver Nina til sin gode venninne Hanchen (Anne Johanne) Vaagaard Alme:  

> «Lykkelig! Ja, det kan du tro jeg er, du vet bedre enn noen annen hvor jeg har stridt for å komme så vidt, og nu har jeg det så ubeskrivelig godt. Jeg har til like den glede at far og mor nu er så fornøyd med alt som det er, og hva kan jeg så ønske mer?»

Lykken over barnet som skulle komme hadde heldigvis dempet den negative holdningen foreldrene på begge sider hadde til ekteskapet. Den 10. april 1868 ble Alexandra født, og den nybakte far skrev romansen «Margrethes Vuggesang», hvor han for første gang benyttet en tekst av Henrik Ibsen, fra ‘Kongsemnene’. Sangen fikk plass som nr. 1 i hans neste samling med sanger, Romanser, opus 15.

De to neste sangene i opuset har tekst av H. C. Andersen og er skrevet allerede i 1864. Teksten til den siste av de fire sangene kommer fra den danske dikteren Christian Richardt, med tittelen «Modersorg» - en tydelig kontrast til åpningen. Christian Richardt (1831-1892) er for øvrig mest kjent for salmen «Alltid freidig».

Tre av sangene i samlingen kan vi finne igjen i Griegs to samlinger med egne sanger:
«Margrethes Vuggesang» i «Klaverstykker etter egne sanger I» opus 41, og «Kjærlighed» og «Modersorg» i «Klaverstykker etter egne sanger II» opus 52.

Opprinnelig hadde Grieg tenkt at nr. 2 «Kjærlighed» og nr. 3 «Langelandsk Folkemelodi» skulle inngå «Romanser og Ballader» opus 9. Men Grieg tok dem inn i opus 15, og etter et særtrykk av de tre første sangene ble hele opuset utgitt i desember 1868.
