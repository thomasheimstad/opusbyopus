---
category: opus
date: 2018-05-07T12:00:00.048Z
title: '21'
workname: 'Fire dikt fra "Fiskerjenten"'
startDate: '15.6'
location: 'TBA'
composedin: '1872'
dedicatedTo: 'Clara Winding'
description: Opus 21
author: Erling Dahl jr.
thumbnail: ./img/opus21.jpg
artists:
  - Tora Augestad
  - Joachim Carr
tags:
  - sang
  - piano
---

Griegs samarbeid med Bjørnstjerne Bjørnson skulle bli hans redning og inspirasjon i de vanskelige årene i Kristiania omkring 1870. Hos Bjørnson fant han den nasjonalromantiske diktning han identifiserte seg med. Han fikk også mot og kraft til å kjempe kunstens sak, og hans politiske og sosiale sinnelag ble utviklet til praktisk gjerning.

De rike samarbeidsår ble selvsagt ledsaget av en rekke komposisjoner. Med det store politiske og kulturelle engasjement de begge utviste, ble sanger til nasjonens og fremtredende personligheters ære en del av dette samarbeidet.

Men det var i de større dramatiske verk de skulle utfolde seg mest. Deres store plan om en nasjonal opera, Olav Trygvason endte riktignok bare i en torso, men før dette prosjektet gikk i stå, hadde de lagt store verk til listen over norsk nasjonalkunst med Sigurd Jorsalfar, Arnljot Gjelline på scenen og korsangen framfor alle korsanger Landkjenning.

Grieg hadde også satt musikk til flere dikt av Bjørnson. I 1872 fullførte han ”Fire dikt av ’Fiskerjenten’”, opus 21. ”Det første møte” – favner et univers av følelser, men uttrykt gjennom en knapp og innadvendt form. En stor utfordring for utøveren!

De tre andre sangene viser Bjørnson fra den siden vi som oftest forbinder ham med – den livlige, kraftfulle, men samtidig hengivne og rause. Grieg har i disse sangene fanget hele dette spenn i Bjørnsons poesi. Titlene på sangene taler sitt tydelige språk. ”God morgen” kan ikke være annet enn "Meget livlig", som Grieg har angitt som tempobetegnelse. ”Jeg giver mitt dikt til våren” skal synges Med Griegsk og Bjørnsonsk liv, og i den siste sangen ”Takk for dit råd” føler man duften av det ramsalte hav og bølgenes pisking mot klippestranden.
