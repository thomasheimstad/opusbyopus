---
category: opus
date: 2018-05-07T12:00:00.048Z
title: '35'
workname: Norske danser
startDate: '16.6'
startTime: '06:22'
location: 'Villaen Troldhaugen'
composedin: '1881'
dedicatedTo: ''
description: Opus 35
author: Erling Dahl jr.
thumbnail: ./img/opus35.jpg
artists:
  - Bergen Filharmoniske Ungdomsorkester
  - Signe Bakke
  - Turid Bakke Braut
tags:
  - strykeensemble
  - firhendig
  - klaver
---
Hardanger står sentralt i Edvard Griegs musikalske virke. Til Hardanger søkte han mange ganger for å finne fred, være sammen med venner og oppleve den storslåtte natur. Det er derfor mange verk som har sett sin begynnelse nettopp i Hardanger. Etter et lengre opphold i Kristiania dro han i 1877 til Hardanger. Han var oppgitt over de smålige forhold i hovedstaden og søkte helt nye omgivelser for å få sin Pegasus til å slå med vingene. Dette lyktes han med, så selv om oppholdet i Hardanger bare varte et par år, kom han stadig tilbake dit – helst i sommerstid.

I 1880 hadde han takket ja til å lede Musikselskabet ”Harmonien”s orkester i Bergen. Det var hardt og til tider lite inspirerende arbeid. Arbeidet tok så mye på at han måtte til Karlsbad på kuropphold. Sommeren etter ferierte han i Hardanger. Arbeidslysten kom tilbake, og resultatet ble Norske danser, op. 35 for 4-hendig klaver.

Melodistoffet til dansene har Grieg – som så ofte før og siden – hentet i Lindemans store samling. Den første er ”Sinklar-marsjen” fra Vågå, men de tre andre er hallinger. Det er ikke bare Grieg som har brukt dette materialet. Både Halvdan Kjerulf og Johan Svendsen har brukt noe av dette stoffet i egne komposisjoner. Stykkenes karakter og gode tilrettelegging for instrumentet gjorde at de fikk stor utbredelse. Dette ga Grieg et godt forhandlingskort overfor forleggeren Peters Verlag i Leipzig.

Disse fire dansene finnes også i orkesterarrangement, men ikke fra Griegs hånd. Nina og Edvard Griegs musikalske samliv startet med fire hender på klaveret, var startet. Gjennom hele livet var den brede pianokrakken det sted hvor de gledet både seg selv i den private sfære og mennesker i konsertsaler rundt om i Europa gjennom intimt og forståelsesfullt samspill med fire hender – Nina i diskanten og Edvard i bassen + at han styrte pedalene.

Under Grieg minutt for minutt får vi først høre Bergen Filharmoniske Ungdomsorkester gjøre den mest kjente av de norske dansene, nr. 2, i Grieghallen. Deretter får vi hele opuset for firhendig klaver med søstrene Bakke, Signe og Turid, på Troldhaugen.
