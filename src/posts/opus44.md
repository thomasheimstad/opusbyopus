---
category: opus
date: 2018-05-07T12:00:00.048Z
title: '44'
workname: Reiseminder fra fjell og fjord
startDate: '16.6'
startTime: '09:42'
location: 'Troldsalen Troldhaugen'
composedin: '1886'
dedicatedTo: 'Holger Drachmann'
description: Opus 44
author: Monica Jangaard
thumbnail: ./img/opus44.jpg
artists:
  - Harald Bjørkøy
  - Simen Bredesen Hørthe
  - Magnus Berg
  - Arne Kvarven
  - Torleif Torgersen
tags:
  - sang
  - klaver
---
“Reiseminder fra fjell og fjord” med tekst av Holger Drachmann ble til i 1886, samtidig som Grieg skrev Lyriske stykker opus 43. Denne sommeren var Grieg på tur i Hardanger og Jotunheimen sammen med den danske dikteren Holger Drachmann (1846-1908). Under oppholdet skrev Drachmann entusiastiske dikt om naturen, og om kvinner de møtte.

Samlingen er rammet inn av en prolog der han tar oss med inn i Jotunheimen, og en epilog der vi tar farvel med fjellet og naturopplevelsen. I midten beskrives fire kvinner, Johanne, Ragnhild, Ingebjørg og Ragna. Samlet utgjør de seks sangene en fortelling, der prologen og epilogen er harmonisk beslektet, begge skrevet i en resitativisk stil.

Samlingen har av noen vært vurdert som svakere enn de øvrige av Griegs sangopus. Derfor er det interessant at Grieg til den amerikanske musikkforskeren Henry T. Finck omtaler prologen i opus 44 som en av sine beste sanger:

> «Sangene «Fra Fjeld og Fjord (op. 44) krever en særlig forklaring. Alt er her selvopplevd. Sommeren 1886 tok jeg en høyfjellstur sammen med dikteren Holger Drachmann, som besøkte meg i Norge. På reisen møtte vi noen henrivende unge kvinner, som inspirerte oss begge til å lage sanger. «Prolog» [op. 44 nr. 1] regner jeg som en av mine beste sanginspirasjoner. Men det djerve diktet må for å oppnå den beste virkning om mulig deklameres på originalspråket.»

Mindre begeistret var Grieg for det tyske tekstinnslaget i epilogen (nr. 6), men her var det Drachmanns vilje som gikk gjennom.  

Etter Drachmanns Troldhaugen-besøk og fjellturen med Grieg sendte han et takkebrev der han

> «…taler om Næs, Troldhaug og Løvstakk og er begeistret over turens resultater…. Han foreslår, at sangsykluset skal hete ‘Fra Troldhaugen til Tvindehaugen’ og – skjønt alt nu er ferdig fra min hånd, så sier jeg: gjerne for meg, når han ennu vil skrive noen dikt, der kan danne broen over Løvstakken til Eidfjord. Gjør han ikke det, har jeg tenkt å kalle samlingen “Reiseminder fra fjell og fjord”». - (Grieg til Drachmann 28. august 1886).

Og slik ble det.
