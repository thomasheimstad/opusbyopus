---
category: opus
date: 2018-05-07T12:00:00.048Z
title: '48'
workname: Sechs lieder
startDate: '16.6'
location: 'Troldhaugen'
composedin: '1889'
dedicatedTo: 'Ellen Nordgren Gulbranson'
description: Opus 48
author: Monica Jangaard
thumbnail: ./img/opus48.jpg
artists:
  - Lina Johnson
  - Ingrid Andsnes
tags:
  - sang
  - klaver
---
På forsommeren 1884 flyttet Nina og Edvard Griegs venner Marie og Frants Beyer inn i sin nybygde eiendom «Næsset» på Hop utenfor Bergen. Nina og Edvard Grieg var de første gjestene der i pinsen, og i løpet av sommeren hadde Grieg kjøpt tomt til bygging av eget hus. Stedet, opprinnelig omtalt som «Knausen», er tema i brevene han entusiastisk skriver til Beyer fra oppholdet i Hardanger; her handler det om skisser, oppmåling og romløsninger.

Grieg ble på Lofthus til langt på høsten, og i september daterer han tre av sangene i opus 48, «Grüss», «Dereinst, Gedanke mein» og «Die verschwiegene Nachtigall».

Først i august 1889 blir resten av opuset datert. Grieg var nå tilbake på Troldhaugen etter en fjelltur over Lærdal til Gjende sammen med komponistene Christian Sinding, Frederick Delius og den britiske musikforleggeren George Augener.

Fra Troldhaugen skriver han til Beyer og nevner både sangene og Ninas stemmeproblemer når han beklager at hun ikke kan synge

> «..de Sange, jeg har skrevet siden Du reiste.» - (Brev fra Grieg til Beyer 21. august 1889).

Det var nå gått 25 år siden Grieg hadde benyttet tyske tekster i sine sanger. Inspirasjonen fant han blant annet i Goethes og Heines diktning. Noen av sangene har et klart Schummansk preg, med Griegs signatur i sin karakteristiske overraskende harmonikk. Den siste sangen i samlingen, «Ein Traum», har blitt en av Griegs mest skattede kjærlighetssanger.

Grieg tilegnet samlingen den norsk-svenske mezzo-sopranen Ellen Nordgren Gulbranson (1863-1947), som var en ledende Wagner-sanger i sin generasjon. Nina og Edvard Grieg hørte henne for første gang i København i 1888, og var meget begeistret. I årene som kom medvirket hun på en rekke av Griegs konserter. Deres første konsert sammen var ved uroppførelsen nettopp «Sechs Lieder» opus 48 i Logen i Kristiania i oktober 1889.

Under oppholdet i Kristiania ledet Grieg også urpremieren på fragmentene til Olav Trygvason, uten Bjørnson til stede. Men de gledet seg begge over å ha gjenopptatt kontakten etter mange års fravær. Etter konsertene i Kristiania reiste Grieg til København – med ny Olav Trygvason, Brüssel med a-mollkonserten og til slutt Paris, der nye triumfer ventet, med Peer Gynt-suiten, Bergljot og a-mollkonserten, med Colonne-orkesteret.
