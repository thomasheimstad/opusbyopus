---
category: opus
date: 2018-05-07T12:00:00.048Z
title: '49'
workname: Seks dikte
startDate: '16.6'
location: 'Troldhaugen'
composedin: '1889'
dedicatedTo: 'Thorvald Lammers'
description: Opus 49
author: Monica Jangaard
thumbnail: ./img/opus49.jpg
artists:
  - Ann-Helen Moen
  - Marianna Shirinyan
tags:
  - sang
  - klaver
---
Sommeren 1886 fikk Grieg besøk av den danske dikteren og maleren Holger Drachmann. Grieg tok ham med til Hardanger og Jotunheimen, en inspirerende tur som resulterte i «Reiseminder fra fjell og fjord», opus 44, deres første samarbeid. Samme sommer komponerte Grieg en av sangene til sitt neste opus med Drachmannsanger, «Julesne», nr. 5 i opus 49. Sangen kom først på trykk i juleheftet «Jule-roser», som utkom i København samme år. Den neste, «Foraarsregn» (nr. 6) er fra september 1887, og fanger naturstemningen med utsøkte klangeffekter som gir assosiasjoner til impresjonismen.

Sommeren 1889 tok Grieg igjen fatt på Drachmanns dikt, og tonesatte «Saa du knøsen, som strøg forbi», «Vug, o Vove», «Vær hilset, I damer» og «Nu er aftnen lys og lang». Sammen med de to tidligere sangene hadde han nå en ny samling, som ble publisert som «Seks dikt av Holger Drachmann» opus 49.

Drachmannsangene er tilegnet sangeren, komponisten og dirigenten Thorvald Lammers (1841-1922). Han uroppførte sangene i Christiania høsten 1889, på samme konsert som Ellen Nordgren Gulbranson uroppførte de tyske sangene opus 48. Lammers var utdannet jurist, men satset etter hvert på sangkarrieren. Han var ansatt på Christiania Theater, og opptrådte som kordirigent i hovedstaden, blant annet med Cæciliaforeningen, som han stiftet og dirigerte i 30 år.

Holger Drachmann begynte sin kunstneriske løpebane som maler, og har etterlatt seg to små malerier som henger i stuen i villaen på Troldhaugen, det ene med motiv fra Troldhaugen.
