---
category: opus
date: 2018-05-07T12:00:00.048Z
title: '51'
workname: Gammelnorsk romanse med variasjoner
startDate: '16.6'
location: 'Store studio'
composedin: '1890'
dedicatedTo: 'Benjamin Godard'
description: Opus 51
author: Annett Schattauer
thumbnail: ./img/opus51.jpg
artists:
  - Miguel Harth-Bedoya
  - Kringkastingsorkestret
tags:
  - symfoniorkester
---
Det har vært noen travle og begivenhetsrike måneder for Edvard og Nina i hovedstaden og i utlandet, med mye omtalte konserter og storslagne fester. At Bjørnson og Grieg etter mange års taushet tok opp igjen vennskapet i denne perioden må ha vært en stor glede for begge.

I april 1890 er ekteparet Grieg endelig kommet hjem igjen til Troldhaugen. Støvdukene tas ned fra møblene, vindusskoddene åpnes på vidt gap og Edvard går snart løs på neste prosjekt. Igjen er det en folketone som begeistrer. Johan Svendsen hadde brukt denne som tema i sin andre norske rapsodi, og melodien var ikke ukjent for Grieg heller. «Sjugur og Trollbrura», en folketone fra Hallingdal, var blitt nedtegnet av Ludvig Mathias Lindeman, og Grieg har tidligere harmonisert den i «Norges Melodier» og også utgitt den som den fjerde av «Seks norske fjellmelodier».

Nå gir Grieg denne folketonen en større ramme og lar melodien folde seg ut. Verket består av en kort introduksjon av temaet, så hele 14 variasjoner over dette, og en lang finale. Utøverne – stykket er skrevet for to pianoer – får boltre seg med tydelige innslag fra den grandiose virtuosstil og kjenne på impulser fra Schumann, Liszt, Brahms og Saint-Saëns. Grieg har igjen skapt et verk der unike norske folkemelodier forenes med romantikkens verden.

I årene 1900-03 instrumenterte Grieg verket, og det ble oppført med Nationaltheatrets orkester den 21. februar 1904 under Johan Halvorsen. Noen forandringer måtte imidlertid til – Nina og Halvorsen hadde anmodet Grieg om å stryke en par variasjoner og forkorte finalen.

Men tilbake til sommeren 1890: Arbeidet med «Gammel norsk melodi med variasjoner» op. 51 er foreløpig avsluttet og tilegnet den franske komponisten og fiolinisten Benjamin Godard. I august skriver Grieg lettet til Frederick Delius, som han så kjærlig omtalte som «hardangermannen»:

> «Jeg har gjort ferdig et stykke for to klaverer, og nu gleder jeg meg enormt til å bli fri fra alt som heter musikk!»

Med andre ord – en tur til Jotunheimen med bestevennen Frantz Beyer!

Foto: <a href="http://www.bergen.folkebibl.no/cgi-bin/websok-grieg?tnr=241517" target="_blank">Fra Griegsamlingen ved Bergen Offentlige Bibliotek.</a>
