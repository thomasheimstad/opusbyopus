---
category: opus
date: 2018-05-07T12:00:00.048Z
title: '53'
workname: To melodier for strykeorkester
startDate: '16.6'
startTime: '13:30'
location: 'Store studio, Oslo'
composedin: '1891'
dedicatedTo: 'Franz Neruda'
description: Opus 53
author: Monica Jangaard
thumbnail: ./img/opus53.jpg
nrkLink: https://tv.nrk.no/serie/grieg-minutt-for-minutt/DVFJ40005318/16-06-2018
artists:
  - Miguel Harth-Bedoya
  - Kringkastingsorkestret
tags:
  - strykeensemble
---
Sensommeren 1890 hadde Grieg gjort ferdig nok en bearbeidelse for strykeorkester av egne sanger. Nå hentet han frem «Fyremål» fra Vinjesangene (opus 33), og «Det første møte» fra Fiskerjenten av Bjørnson (opus 21).  

På manuskriptet til den første hadde Grieg satt den originale tittelen «Fyremål», men endret til «Norsk» til utgivelsen. «Det første møte» hadde Grieg nettopp bearbeidet og utgitt i «Klaverstykker etter egne sanger», opus 52, og forleggeren ønsket derfor at han skulle finne en annen av sangene til dette neste opuset. Men Grieg fikk aldri ferdigstilt noe alternativ.  

«To melodier for strykeorkester» ble uroppført ved innvielsen av Cirkus Verdensteater i Tivoliområdet i Kristiania 18. oktober 1890. Bygget var oppført samme år, i området der Klingenberg kino ligger i dag, og hadde plass for 2500 publikummere. Den ble brukt til tivoli, konserter, musikkfestivaler og huset også landets første kinoforestilling i 1896. I 1937 ble bygget revet.  

I forberedelsen til konserten skriver Grieg til Sigurd Hals i Brødrene Hals konsertbyrå om honorar, program og forhåndsomtaler. I tillegg har han fått vite at «akustikken i Tivolis konsertlokale skal være umulig», og ber Hals om hjelp til å få avklart situasjonen. På programmet ved innvielseskonserten stod – ved siden av de to melodiene for strykeorkester – blant annet Holbergsuiten, a-mollkonserten, Den bergtekne, Bergliot og utdrag fra Peer Gynt-musikken. De store kunstnerne medvirket: Thorvald Lammers (Den bergtekne), Laura Gundersen (Bergliot) og Erika Nissen (a-moll).

Opus 53 er tilegnet Franz Neruda, cellist og komponist, tsjekkisk født, og senere bosatt i Danmark.

Foto: <a href="http://www.oslobilder.no/OMU/OB.F01068" target="_blank">Olaf Martin Peder Væring. Tilhører Oslo Museum.</a>
