---
category: opus
date: 2018-05-07T12:00:00.048Z
title: '56'
workname: Tre orkesterstykker fra "Sigurd Jorsalfar"
startDate: '16.6'
startTime: '14:29'
location: 'Store studio, Oslo'
composedin: '1892'
dedicatedTo: ''
description: Opus 56
author: Monica Jangaard
thumbnail: ./img/opus56.jpg
nrkLink: https://tv.nrk.no/serie/grieg-minutt-for-minutt/DVFJ40005618/16-06-2018
artists:
  - Miguel Harth-Bedoya
  - Kringkastingsorkestret
tags:
  - symfoniorkester
---
I november 1892 stod Grieg igjen på podiet i Musikforeningen i Kristiania. Anledningen var en ny uroppførelse, denne gangen med tre orkesterstykker fra scenemusikken til «Sigurd Jorsalfar» i opus 22. Etter revisjonen av dette partituret valgte han ut «Ved mannjevningen», «Intermezzo» og «Hyldningsmarsj» til utgivelse som orkestersuite. Straks etter kom versjoner for både tohendig og firhendig piano, og noen år senere ble «Ved mannjevningen» utgitt i en versjon for fiolin og piano, med tittelen «Vorspiel».

Sommeren 1892 hadde Grieg fått installert seg i sin nybygde komponisthytte, som var bygd nederst i Trolddalen, mot sjøen. Den 11. juni ble sølvbryllupet feiret, med pomp og prakt og over 200 korsangere om kvelden. Men så ble resten av sommeren preget av sykdom, han hadde fått gikt i føttene av fuktigheten i komponisthytten. I oktober var han bra nok til å komme seg til Kristiania, i tide til uroppførelsen av orkesterstykkene. Her fikk han tilbake kreftene, gjorde siste finpuss på orkesterstemmene, og skrev til Frants Beyer:

> «Den Troldhaug, den Troldhaug, den gjemmer både onde og gode troll! Herinne er det virkelig som jeg telegraferte: Det er skjedd et mirakel med meg. Det går med sikre skritt fremover. Det kan du også forstå derav, at jeg dirigerer på «Musikforeningens» neste konsert. (Musikken til Sigurd Jorsalafarer, «Den bergtekne» og måske «Sørgemarsjen over Nordraak»).» - (Brev til Frants Beyer 24. oktober 1892).

I Kristiania møtte han også Fridtjof Nansen, som han næret stor beundring for. Sammen med Nina ble han invitert til å overvære sjøsettingen av polarskipet «Fram» i Larvik, men måtte takke nei, helsen var sårbar og han ville ikke risikere å bli syk rett før prøvetid og konsert.

Etter Musikforeningens konsert reiste de videre til København, før de kom til Leipzig, og til Berlin, der de feiret jul med blant annet Iver Holter, Hans Gude, Eyvind Alnæs og Christian Sinding.

Orkesterstykkene stod stadig på repertoaret ved Griegs konserter, og gjorde stor lykke i en rekke land. Den første oppførelsen utenom Norden fant sted i Gewandhaus i Leipzig i 1894 og ble en ubetinget suksess:

> «Oppførelsen av musikken til «Sigurd Jorsalfar» var den største triumf, jeg har feiret i Gewandhaus!» - (Brev til John Paulsen 4. februar 1894).
