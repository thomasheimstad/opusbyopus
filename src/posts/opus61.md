---
category: opus
date: 2018-05-07T12:00:00.048Z
title: '61'
workname: Barnlige sange
startDate: '16.6'
startTime: '16:10'
location: 'Villaen Troldhaugen'
composedin: '1894'
dedicatedTo: 'Nordahl Rolfsen'
description: Opus 61
author: Monica Jangaard
thumbnail: ./img/opus61.jpg
artists:
  - Håkon Matti Skrede
  - Bergen Kulturskole
  - Bergen Guttekor og Pikekor
  - Edvard Grieg Ungdomskor
  - Ellena Hale
tags:
  - sang
  - sangkor
  - klaver
---
Forfatteren Johan Nordahl Brun Rolfsen (1848-1928) var født i Bergen, og var blant annet kjent for sine historiebøker for barn og ungdom. I 1890 planla Rolfsen å skrive en ny lesebok for folkeskolen. Han hadde selv opplevd at skolen inneholdt for mye pugging, og mislikte dette sterkt da han gikk på latinskolen som gutt. Derfor ville han nå skrive en lesebok som skulle inneholde fortellinger som var skrevet på et språk som var mer lettfattelig for barn, og som skulle være illustrert. Dette var nye tanker, skolebarn måtte den gangen lese vanskelige tekster, og mye av lesestoffet var hentet fra Bibelen. Rolfsens ideer viste seg å være radikale for sin tid; Stortinget sa nei til å bevilge penger til arbeidet hans.

Men et bokforlag bestemte seg for å støtte ham, og i 1892 ble førsteutgaven av Nordahl Rolfsens "Læsebog for Folkeskolen" utgitt. Boken inneholdt fortellinger av norske og utenlandske forfattere, salmer og dikt, illustrert med tegninger av kjente norske kunstnere, og kostet 90 øre. Senere er den blitt forbedret og modernisert flere ganger, og brukt av norske skolebarn helt fram til 1950-tallet.

Etter noen år ble det laget en melodisamling til boken, og Grieg ble spurt om han kunne skrive melodier til noen av diktene. Grieg hadde også dårlige minner fra skoletiden, der han hadde fått lite rom for sine kreative evner. Som voksen skrev han at "skolelivet var mig så dybt usympatisk, dets materialisme, barskhed og kulde var min natur imod".

I løpet av de fem årene han gikk på Tanks skole i Bergen pønsket han ofte ut unnskyldninger for å slippe unna undervisningen. Derfor var det ikke så rart at han ville støtte opp om Nordahl Rolfsens arbeid for en mer moderne skole.

Grieg likte i alle fall oppgaven, og sommeren 1894 satte han på kort tid tone til åtte av diktene i leseboken, syv av dem ble utgitt som Barnlige Sange, op. 61. Samlingen ble tilegnet Nordahl Rolfsen, og det var Nina som uroppførte dem i København i 1895. Siden den gang har de vært sunget mye, og Grieg arrangerte dem også for 3-stemt barnekor.

Mange mener at disse sangene av Grieg er det beste som ble skrevet for barn på 1800-tallet.

Under Grieg minutt for minutt bidrar følgende artister på opus 61:

* Håkon Matti Skrede, dirigent
* Elever fra Bergen kulturskole:   
Hedda Johanne Hagen Skrede (Lærer Tone Wernø)   
Maria Haukenes Malmedal (lærer: Anne Fiskeseth Larsen)
* Sangere fra Bergen Guttekor, Bergen Pikekor:   
Samuel Winter   
Ruben Einar Ulvatn Slettbakk   
Severin Hansen   
Benjamin Winter   
Julius Jetne Edelmann   
Hedda Johanne Hagen Skrede   
Michelle Sommerfelt   
Annicken Meidell   
Mia Isabella Lundberg Berntzen
* Edvard Grieg Ungdomskor:   
Christina Jönsi   
* Ellena Hale, klaver
