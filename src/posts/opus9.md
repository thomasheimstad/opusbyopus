---
category: opus
date: 2017-11-25T20:04:44.484Z
title: '9'
workname: Romanser og ballader
startDate: '15.6'
location: 'Troldhaugen'
composedin: '1866'
dedicatedTo: 'Erika Lie'
description: Opus 9
author: Monica Jangaard
thumbnail: ./img/opus9.jpg
artists:
  - Astrid Nordstad
  - Pål Eide
tags:
  - sang
  - klaver
---
I løpet av de lykkelige årene i København kom det flere sangopus fra Grieg. Romanser og Ballader opus 9, er hans første sangopus med norsk tekst, av Andreas Munch (1811-1884). Munch var kjent for sine historiske skuespill, men som dikter kom han etter hvert i skyggen av Ibsen og Bjørnson. Mest kjent har han blitt for diktet til Tidemand og Gudes maleri Brudeferden i Hardanger.

Grieg ble kjent med Andreas Munch i Den skandinaviske forening i Roma, da han var på sitt første opphold der i 1865. Fra København hadde Grieg reist til Berlin og videre til Leipzig, der han ga to konserter, med klaversonaten og fiolinsonaten. Så gikk turen via Dresden, Wien og Venezia, før han ankom Roma 11. desember, der han leide seg rom i Via Sistina nr. 100. Oppholdet i Roma ble opplevelsesrikt for den 22 år gamle Edvard. Allerede første dag var han ifølge Dagboken i Vatikanmuseet, Café Greco, og videre «Café Roma, Den spanske Trappe, Monte Pincio, aftentur.» (Dagboken 11. desember 1865).

Dagen etter var han for første gang i Den skandinaviske forening, der han blant annet møtte Henrik Ibsen. Det ble mange kunstnermøter i foreningen, og julaften var det «Julegilde» med festmåltid, stor festivitas, og mange skåltaler, en av disse ved Andreas Munch. I ukene som fulgte fikk Grieg og hans kunstnervenner med seg de romerske severdighetene, karnevalet og utflukt til blant annet Tivoli.  

Tidlig i april daterer han de to første sangene i det som skulle blir Romanser og ballader, opus 9; «Harpen» og «Vuggevise». Diktene er hentet fra samlingen «Sorg og trøst», utgitt i 1852 etter at Andreas Munch mistet både sin kone i barsel, og den ene av de nyfødte tvillingsønnene. Grieg selv karakteriserte «Vuggevise» som noe av det beste han hadde skrevet, og den har også fått plass i samlingen «Klaverstykker etter egne sanger», opus 41. En ukes tid etter dateringen av de to sangene noterer han i Dagboken at han har vært på utflukt til Pompeii med blant annet Munch.    

Det begivenhetsrike oppholdet i Roma ble avsluttet 20. april, og Grieg vendte nesen nordover, med ankomst København 10. mai

> «… i det samme elendige Veir, som da jeg reiste bort ihøst.»
